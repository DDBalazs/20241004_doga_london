
London

    Buckingham-palota
    Big Ben
    Trafalgar tér

Buckingham-palota

A Buckingham-palota (Buckingham Palace) a brit uralkodó egyik rezidenciája, lakhelye. A palota London belvárosában, Westminster városrészben található. Az épület állami alkalmak, uralkodói rendezvények helyszíne, valamint közkedvelt turistacélpont. A történelem során a palota a britek gyülekezőhelyeként szolgált ünnepek, vagy válsághelyzetek alkalmával.

Az épület eredeti neve Buckingham-ház (Buckingham House) volt. Az 1703-ban, Buckingham hercegének készült ház alkotja a mai palota alapját. 1761-ben III. György magánrezidenciája volt. Ekkor „A Királyné háza” (The Queen's House) néven volt ismert. A következő 75 év során az épületet megnövelték, kibővítették, elsősorban John Nash és Edward Blore építészek tervei alapján. A palotának ekkor már 3 szárnya, valamint egy központi udvara volt.

Ugrás az oldal tetejére
Big Ben

A Big Ben a brit parlament épületének, a londoni Westminster-palota toronyórájának harangja, illetve az óraszerkezet neve. Az épület keleti szárnyának végén, egy óratoronyban található. Ismert az óra pontosságáról és a 13,5 tonnás harangról.[1] Az óratorony világszerte London, sőt egész Anglia közismert, általános jelképe.

A Westminster-palota épületének eredeti óratornya 1834-ben tűzvészben elpusztult. A palota, az angol parlament újjáépítésekor felkérték Benjamin Lewis Vulliamyt, a kor neves órását egy új óramű tervezésére, de ő a kivitelezést lehetetlennek tartotta. Egy műkedvelő órás, Edmund Beckett Denison vállalkozott a megvalósításra. Vita folyt arról, hogy az órát tervezzék a toronyhoz vagy fordítva. Végül Denison tervei alapján elkészült az óramű.

Ugrás az oldal tetejére
Trafalgar tér

A Trafalgar tér (angolul Trafalgar Square) London egyik legnevezetesebb köztere. A tér közepéből kiemelkedik a csaknem 52 méter[1] magas Nelson-emlékoszlop, mely Nelson admirálisnak állít emléket, aki az 1805-ös trafalgári ütközetben legyőzte Napóleon flottáját. A tér az ütközet emlékére kapta a nevét.

Jellegzetesek a tér szökőkútjai, szobrai, s a teret körülvevő épületegyüttesek, amelyek közül a klasszicista stílusú Nemzeti Galéria, valamint a St. Martin-in-the-Fields (magyarul: Mezei Szent Márton) templom barokk toronnyal s neoklasszicista homlokzattal a legkiemelkedőbbek.

    A Nelson-emlékoszlop - A Nelson-oszlop méreteivel a római Fórum Augusti hajdani nagy templomának, a Mars Ultor, azaz a Bosszúálló Hadisten templomrom egyik korinthoszi oszlopát másolja.
    National Gallery - A Trafalgar tér teljes északi oldalát a korinthoszi oszlopokkal díszített zöld kupolás National Gallery (Nemzeti Galéria) foglalja el.
    St. Martin-in-the-Fields - A St. Martin-in-the-Fields korinthoszi oszlopokkal díszített görögös bejáratához magas lépcsősor vezet.
    South Africa House - A templomtól balra haladva a tér délkeleti oldalán 1933-ban épült a mai dél-afrikai nagykövetség és konzulátus londoni központja, a South Africa House (Dél-Afrika-ház) neoklasszicista stílusban.
    Charing Cross- A Trafalgar tér déli be- és kijárata a Charing Cross nevű háromszögű kis térnél van, e tér nevét Cherringe faluról kapta.

Ugrás az oldal tetejére
British Museum

A londoni British Museum egyike a világ legnagyobb, az emberi történelemmel és kultúrával foglalkozó múzeumainak. Gyűjteményei – melyek együttesen több mint 13 millió tárgyból állnak – a kezdetektől a jelenkorig mutatják be az emberi kultúra történetét.

Globális örökségének ingyenes közzétételével a British Múzeum mindig is a világ első számú múzeumaként tekintett magára. Gyűjteményében megtalálhatók a világ leghíresebb archeológiai leletei: az 1802-ben megszerzett rosette-i kő, a világ legrégibb üvege Egyiptomból (i. e. 1460), a páratlan múmiagyűjtemény, valamint a világ legnagyobb ékírásos gyűjteménye, csodálatos kerámiatárlata.

Ugrás az oldal tetejére
Tower Bridge

A Tower Bridge (vagy Tower híd) közúti híd a Temze fölött, London északi és déli felét köti össze. Neogótikus tornyai és a köztük található felnyitható hídszakasz tette különlegessé, napjainkra London szimbólumává vált.

A 19. század végén szükségessé vált Londonban egy újabb közlekedési kapcsolat létesítése a Temze felett, mely a megépült hidaknál keletebbre, a tengerhez közelebb helyezkedik el. London számára a tengeri kapcsolat azonban a városon belülinél is fontosabb volt, így a parlament előírta, hogy a hídnak biztosítania kell a legnagyobb tengeri hajók áthaladásának lehetőségét is.

A középső felnyitható nyílás billenthető szárnyait, pályaszakaszait a tornyok alsó részében elhelyezett hidraulikus gépezet mozgatta. 360 LE teljesítményű gőzgéppel hajtott vízszivattyú hidraulikus akkumulátorokat töltött fel, melyben a mintegy 50 bar nyomást nehéz súlyok tartották fenn.

Ugrás az oldal tetejére

Szövegek forrása: Wikipédia
Képek forrása: Unsplash
